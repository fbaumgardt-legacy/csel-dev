<div xmlns="http://www.tei-c.org/ns/1.0" type="textpart" subtype="section" n="2"><p>quod nos quoque omni obseruatione custodire conueniet, <lb/>
            ut scilicet contenti somno, qui nobis post uigiliarum missam <lb/>
            usque ad lucis indulgetur aduentum, id est usque ad matutinos <lb n="10"/>
            psalmos, totum deinceps diem in opere ac necessariis ducamus <lb/>
            officiis, ne somnum, quem nocti subtraximus, resumere per <lb/>
            diem uigiliarum lassitudine et inanitate conpulsi non tam requiem <lb/>
            corpori subtraxisse quam quietis tempus et refectionem <lb/>
            nocturnam commutasse uideamur. nullatenus enim poterit fragilis <lb n="15"/>
            caro ita totius noctis quiete fraudari, ut per consequentem <lb/>
            diem sine dormitatione mentis animique torpore inconcussam <lb/>
            possit seruare uigilantiam, quae inpedietur ex hoc potius quam <lb/>
            iuuabitur, nisi post uigiliarum missam somni quantulumcumque  <lb/>
            gustauerit.</p></div>