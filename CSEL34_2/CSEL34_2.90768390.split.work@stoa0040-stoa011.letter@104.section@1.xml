<div xmlns="http://www.tei-c.org/ns/1.0" type="textpart" subtype="section" n="1"><milestone unit="altchapter" n="I"/>
<p> Legi litteras benignitatis tuae, quibus mihi longe postea <lb/>
            respondisti, quam meas ad te perferendas dedi. nam ego  <lb/>
            rescripseram, cum adhuc nobiscum esset neque nauigasset <lb/>
            sanctus frater et coepiscopus meus Possidius; has autem, <lb/>
            quas mei causa illi dignatus es reddere, accepi VI Kal. <lb/>
            Aprilis post menses ferme octo, quam scripseram. cur ergo <lb/>
            ad te tam sero mea scripta peruenerint aut ad me tua, prorsus <lb/>
            ignoro, nisi forte modo rescribere prudentiae tuae placuerit, <lb/>
            quod facere ante contempseras. hoc si ita est, miror, unde <lb/>
            sit. an aliquid audisti, quod nos adhuc latet, fratrem meum <lb/>
            Possidium aduersus ciues tuos, quos — pace tua dixerim — <lb/>
            multo salubrius diligit ipse quam tu, quo plectantur seuerius,  <lb/>
            impetrasse? nam hoc et epistula tua te metuere indicat, cum <lb/>
            admones, ut mihi ante oculos constituam, qualis illa 'sit <lb/>
            species ciuitatis, ex qua ad supplicium ducendi extrahuntur, <lb/>
            quae sit matrum, quae coniugum, quae liberorum, quae parentum <lb/>
            lamentatio, quo pudore ad patriam uenire possint liberati <lb/>
            sed torti, quos renouet dolores aut gemitus consideratio <lb/>
            uulnerum et cicatricum.' absit, ut, ista cuiquam inimicorum <lb/>
            nostrorum uel per nos uel per quemquam quod ingerantur, <lb/>
            instemus; sed, ut dixi, si aliquid tale ad te fama <lb/>
            pertulit, apertius edissere, ut nouerimus, uel quid agere,  <lb/>
            ne ista fiant, uel quid haec credentibus respondere debeamus. <lb/>
            </p>
          </div>