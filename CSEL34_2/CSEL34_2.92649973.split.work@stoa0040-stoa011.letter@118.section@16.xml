<div xmlns="http://www.tei-c.org/ns/1.0" type="textpart" subtype="section" n="16"><p> Inter eos autem, qui fruendum deo, a quo et nos et omnia <lb/>
            facta sunt, unum atque summum bonum nostrum esse dicunt, <lb/>
            apud illos eminuerunt Platonici, qui non inmerito ad officium <lb/>
            suum pertinere arbitrati sunt Stoicis et Epicureis maxime et <lb/>
             prope solis omnino resistere. idem quippe Academici qui <lb n="5"/>
            Platonici, quod docet auditorum ipsa successio. Arcesilas <lb/>
            enim, qui primus occultata sententia sua nihil aliud istos <lb/>
            quam refellere statuit, quaere, cui successerit: Polemonem <lb/>
            inuenies; quaere, cui Polemon: Xenocraten; Xenocrati autem <lb/>
             discipulo Academiam, scholam suam, reliquit Plato. quantum <lb n="10"/>
            igitur pertinet ad quaestionem de summo hominis bono, <lb/>
            remoue personas hominum atque ipsam disceptationem constitue: <lb/>
            profecto reperies duos errores inter se aduersa fronte <lb/>
            conlidi, unum constituentem in corpore alium constituentem <lb/>
             in animo summum bonum, rationem autem ueritatis, qua <lb n="15"/>
            summum bonum nostrum deus esse intellegitur, utrique resistere <lb/>
            sed non prius docentem uera quam praua dedocentem. id <lb/>
            ipsum rursum adiunctis personis constitue: reperies Epicureos <lb/>
            et Stoicos inter se acerrime dimicantes, eorum uero litem <lb/>
             conantes diiudicare Platonicos occultantes sententiam ueritatis <lb n="20"/>
            et illorum uanam in falsitate fiduciam conuincentes et <lb/>
            redarguentes. 
</p>
          </div>