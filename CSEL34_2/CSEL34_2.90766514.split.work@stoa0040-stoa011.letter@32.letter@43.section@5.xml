<div xmlns="http://www.tei-c.org/ns/1.0" type="textpart" subtype="section" n="5"><p> Sed quia haec omnia dicebamus tantum, non etiam legebamus,<lb n="10"/>
            minus profecto uobis agere uidebamur, quam de <lb/>
            nostra expectabatis instantia. quod ubi sensimus, ad ea, quae <lb/>
            legenda promiseramus, non distulimus mittere. quae omnia, <lb/>
            dum excurrimus ad ecclesiam Gelizitanam inde ad uestrum <lb/>
            oppidum reuersuri, bidui non pleni intermissione uenerunt <lb n="15"/>
            atque, ut nostis, quantum tempus admisit, uno die recitata <lb/>
            sunt uobis: primo ubi Secundus Tigisitanus confessos traditores <lb/>
            a collegio suo remouere non ausus est, cum quibus <lb/>
            postea non confessum et absentem Caecilianum aliosque suos <lb/>
            collegas damnare ausus est, deinde gesta proconsularia, ubi<lb n="20"/>
            Felix diligentissimo examine probatus est innocens. haec ante <lb/>
            meridiem uobis lecta esse meministis; post meridiem uero <lb/>
            recitauimus preces eorum ad Constantinum datisque ab eo <lb/>
            iudicibus gesta ecclesiastica in Romana urbe habita, quibus <lb/>
            illi inprobati sunt, Caecilianus autem in episcopali honore <lb n="25"/>
            firmatus, postremo Constantini imperatoris litteras, quibus <lb/>
            omnia multo maxime testatissima claruerunt. 
</p>
          </div>