<div xmlns="http://www.tei-c.org/ns/1.0" type="textpart" subtype="section" n="8"><p>
            Quam ob rem nisi rationem disputationis, qua forinsecus <lb/>
            admoniti ipsi intrinsecus ueritate lucente haec falsa esse perspicimus, <lb/>
            fides in nostro corde antecessisset, quae nos indueret <lb/>
            pietate, nonne incassum, quae uera sunt, audiremus? ac per <lb/>
             hoc, quoniam id, quod ad eam pertinebat, fides egit, ideo <lb n="10"/>
            subsequens ratio aliquid eorum, quae inquirebat, inuenit. falsae <lb/>
            itaque rationi non solum ratio uera, qua id, quod credimus, <lb/>
            intellegimus, uerum etiam fides ipsa rerum nondum intellectarum <lb/>
            sine dubio praeferenda est. melius est enim quamuis <lb/>
             nondum uisum credere, quod uerum est, quam putare te <lb n="15"/>
            uerum uidere, quod falsum est. habet namque fides oculos <lb/>
            suos, quibus quodam modo uidet uerum esse, quod nondum <lb/>
            uidet, et quibus certissime uidet nondum se uidere, quod <lb/>
            credit. porro autem qui uera ratione iam, quod tantum modo <lb/>
             credebat, intellegit, profecto praeponendus est ei, qui cupit <lb n="20"/>
            adhuc intellegere, quod credit; si autem nec cupit et ea, quae <lb/>
            intellegenda sunt, credenda tantum modo existimat, cui rei fides <lb/>
            prosit, ignorat; nam pia fides sine spe et sine caritate esse <lb/>
            non uult. sic igitur homo fidelis debet credere, quod nondum <lb/>
             uidet, ut uisionem et speret et amet. 
</p>
          </div>