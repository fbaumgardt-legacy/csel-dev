<div xmlns="http://www.tei-c.org/ns/1.0" type="textpart" subtype="section" n="6"><p> Haec dixi, propter quod scripsisti, quantum tibi aetas fini <lb/>
            proxima est, cupere te, ut patriam tuam incolumem ac florentem <lb/>
            relinquas. tollantur illa omnia uana et insana, conuertantur <lb/>
            homines ad uerum dei cultum moresque castos et <lb n="10"/>
            pios; tunc patriam tuam florentem uidebis non opinione <lb/>
            stultorum sed ueritate sapientium, cum haec patria carnalis <lb/>
            generationis tuae portio fuerit illius patriae, cui non corpore <lb/>
            sed fide nascimur, ubi omnes sancti et fideles dei post <lb/>
            labores uelut hiemales uitae huius intermina aeternitate florebunt. <lb n="15"/>
            nobis itaque cordi est neque Christianam amittere <lb/>
            mansuetudinem neque perniciosum ceteris imitationis exemplum <lb/>
            in illa ciuitate relinquere. quo modo id agamus, aderit <lb/>
            deus, si eis non ita grauiter indignetur. alioquin et mansuetudo, <lb/>
            quam seruare cupimus, et disciplina, qua uti moderate <lb n="20"/>
            nitimur, impediri potest, si deo aliud in occulto placet siue <lb/>
            iudicanti hoc tantum malum flagello acriore plectendum siue <lb/>
            etiam uehementius irascenti, si non correctis nec ad se conuersis <lb/>
            ad tempus esse uoluerit inpunitum. 
</p>
          </div>