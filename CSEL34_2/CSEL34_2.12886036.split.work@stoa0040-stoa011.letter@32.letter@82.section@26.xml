<div xmlns="http://www.tei-c.org/ns/1.0" type="textpart" subtype="section" n="26"><p> Quod autem dixi eum factum Iudaeis tamquam Iudaeum <lb/>
            et tamquam gentilem gentilibus non mentientis astu sed <lb/>
            compatientis affectu, quem ad modum dixerim, parum mihi <lb/>
            uisus es adtendisse, immo ego fortasse non satis hoc explanare <lb/>
            potuerim. neque enim hoc ideo dixi, quod misericorditer <lb n="5"/>
            illa simulauerit, sed quia sic ea non simulauit, quae faciebat <lb/>
            similia Iudaeis, quem ad modum nec illa, quae faciebat <lb/>
            similia gentibus, quae tu quoque commemorasti atque in eo <lb/>
            me, quod non ingrate fateor, adiuuisti. cum enim abs te <lb/>
            quaesissem in epistula mea, quo modo putetur ideo factus <lb n="10"/>
            Iudaeis tamquam Iudaeus, quia fallaciter suscepit sacramenta <lb/>
            Iudaeorum, cum et gentibus tamquam gentilis factus sit nec <lb/>
            tamen susceperit fallaciter sacrificia gentium, tu respondisti <lb/>
            in eo factum gentibus tamquam gentilem, quod praeputium <lb/>
            receperit, quod indifferenter permiserit uesci cibis, quos<lb n="15"/>
            damnant Iudaei. ubi ego quaero, utrum et hoc simulate <lb/>
            fecerit, quod si absurdissimum atque falsissimum est, sic <lb/>
            ergo et illa, in quibus Iudaeorum consuetudini congruebat, <lb/>
            libertate prudenti, non necessitate seruili aut, quod est indignius, <lb/>
            dispensatione fallaci potius quam fideli. <lb n="20"/>
            
</p>
          </div>