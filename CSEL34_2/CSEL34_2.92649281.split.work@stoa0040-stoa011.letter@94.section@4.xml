<div xmlns="http://www.tei-c.org/ns/1.0" type="textpart" subtype="section" n="4"><p> Quae uero post resurrectionem carnis in illo saeculo <lb/>
            beatorum futura sit actio, tu me interrogare dignatus es. <lb/>
             at te ego de praesenti uitae meae statu ut magistrum et <lb n="5"/>
            medicum spiritalem consulo, ut doceas me facere uoluntates <lb/>
            dei, tuis uestigiis ambulare post Christum et mortem istam <lb/>
            euangelicam prius emori, qua carnalem resolutionem uoluntario <lb/>
            praeuenimus excessu non obitu sed sententia recedentes ab <lb/>
            huius saeculi uita, quae tota temptationum uel, ut tu aliquando <lb n="10"/>
            ad me locutus es, tota temptatio est. utinam ergo <lb/>
            sic dirigantur uiae meae post uestigia tua, ut exemplo tuo <lb/>
            soluens calciamentum uetus de pedibus meis disrumpam uincula <lb/>
            mea et liber exultem ad currendam uiam, quo possim <lb/>
            adsequi mortem istam, qua tu mortuus es huic saeculo, <lb n="15"/>
            ut uiuas deo Christo uiuente in te, cuius et mors et uita <lb/>
            in corpore tuo et corde et ore cognoscitur, quia non sapit <lb/>
            cor tuum terrena nec os tuum loquitur opera hominum, sed <lb/>
            uerbum Christi abundat in pectore tuo et spiritus ueritatis <lb/>
            effunditur in lingua tua superni fluminis impetu laetificans <lb n="20"/>
            ciuitatem dei! 
</p>
          </div>