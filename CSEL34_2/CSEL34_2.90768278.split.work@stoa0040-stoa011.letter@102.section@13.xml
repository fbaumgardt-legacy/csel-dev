<div xmlns="http://www.tei-c.org/ns/1.0" type="textpart" subtype="section" n="13"><p> Nec nos eis obicimus, quod aliter Numa Pompilius deos <lb/>
            colendos Romanis instituit, atque ab eis uel Italis antea <lb/>
            colebantur, nec quod Pythagoreis temporibus illa philosophia <lb/>
            celebrata est, quae antea uel omnino non erat uel in paucissimis <lb n="10"/>
            eadem sentientibus non tamen eodem ritu uiuentibus <lb/>
            fortasse latitabat, sed utrum illi dii ueri aut colendi sint et <lb/>
            utrum illa philosophia saluti animarum aliquid prosit; hoc <lb/>
            cum eis agimus, hoc in quaestionem uocamus, hoc disputando <lb/>
            conuellimus. desinant igitur obicere nobis, quod omni sectae <lb n="15"/>
            et omni nomini religionis obici potest. cum enim non fortuito <lb/>
            labi sed diuina prouidentia tempora ordinari fateantur, quid <lb/>
            cuique tempori aptum et opportunum sit, humanum consilium <lb/>
            praetergreditur et illinc dispertitur, unde ipsa prouidentia <lb/>
             rebus consulit. <lb n="20"/>
            
</p>
          </div>