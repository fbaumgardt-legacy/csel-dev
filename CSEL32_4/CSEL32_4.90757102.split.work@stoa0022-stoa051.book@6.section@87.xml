<div xmlns="http://www.tei-c.org/ns/1.0" type="textpart" subtype="section" n="87"><p>nec dubites uel quod in manibus ministrantium <lb/>
            uel in ore edentium cibus crescat, quando ubique nostri operis <lb/>
            testimonium ad firmamentum credulitatis adsciscitur. sic in <lb/>
            nuptiis ex fontibus uina ministris operantibus colorantur et <lb/>
            ipsi qui inpleuerant hydrias aqua uinum quod non detulerant<lb n="15"/>
            hauriebant. conprehende, si potes, tanta rerum miracula. hic <lb/>
            edentibus populis crescunt suis fragmenta dispendiis et de <lb/>
            quinque panibus maiores reliquiae quam summa est colliguntur, <note type="margin"> F </note> <lb/>
            illic in alienam speciem uertuntur elementa nec suos patitur <lb/>
            natura defectus nec suos agnoscit ortus, usus tamen proprios<lb n="20"/>
            recognoscit. quin etiam melior est mutati uini natura quam <lb/>
            nati, quia in arbitrio creatoris est et quos usus uelit adsignare <lb/>
            naturis et quas naturas inpertire gignendis. uide quantis <lb/>
            operibus opus adstruat. dum aquam minister infundit, odor <lb/>
            transfusus inebriat, color mutatus informat, fidem quoque  <lb n="25"/>
            sapor haustus adcumulat.</p></div>