<div xmlns="http://www.tei-c.org/ns/1.0" type="textpart" subtype="section" n="2"><p>mihi enim uidetur exitiosissime  <lb/>
            credi aliquod in libris sanctis esse mendacium, id est eos <lb/>
            homines, per quos nobis illa scriptura ministrata est atque <lb n="5"/>
            conscripta, aliquid in libris suis fuisse mentitos. alia quippe <lb/>
            quaestio est, sitne aliquando mentiri uiri boni, et alia quaestio <lb/>
            est, utrum scriptorem sanctarum scripturarum mentiri oportuerit; <lb/>
            immo uero non alia, sed nulla quaestio est. admisso <lb/>
            enim semel in tantum auctoritatis fastigium officioso aliquo <lb n="10"/>
            mendacio nulla illorum librorum particula remanebit, quae non, <lb/>
            ut cuique uidebitur uel ad mores difficilis uel ad fidem incredibilis, <lb/>
            eadem perniciosissima regula ad mentientis auctoris <lb/>
            consilium officiumque referatur.</p></div>