<div xmlns="http://www.tei-c.org/ns/1.0" type="textpart" subtype="chapter" n="24">
<p>Ergo linguas uestras acuistis in gladios, quas mouistis <lb/>
            in mortes non corporum sed honorum, iugulastis non membra, <lb n="5"/>
            sed nomina. quid prodest, quia uiuunt homines et honores a <lb/>
            uobis occisi sunt? ualent quidem membris sed ereptae portant <lb/>
            funera dignitatis. extendistis enim manum et super omne <lb/>
            caput mortifera uelamina praetendistis, ut, cum sint, sicut <lb/>
            supra dixi, quattuor genera capitum in ecclesia: episcoporum, <lb n="10"/>
            presbyterorum, diaconorum et fidelium, nec uni parcere uoluistis, <lb/>
            euertistis animas hominum. hos actus uestros dolet <lb/>
            deus in Ezechiele propheta, cum dicit: uae facientibus <lb/>
            uelamen — hoc est inponentibus manum — super omne <lb/>
            caput et super omnem aetatem ad euertendas animas. <lb n="15"/>
            inuenistis pueros; de paenitentia sauciastis, ne aliqui ordinari <lb/>
            potuissent: agnoscite uos animas euertisse. inuenistis fideles <lb/>
            antiquos; fecistis paenitentes: agnoscite uos animas euertisse. <lb/>
            inuenistis diaconos, presbyteros, episcopos; fecistis laicos: <lb/>
            agnoscite uos animas euertisse. <lb n="20"/>
            
</p>
          
</div>