<div xmlns="http://www.tei-c.org/ns/1.0" type="textpart" subtype="chapter" n="2">
<p>Ergo quia probauimus eam esse ecclesiam catholicam, <lb/>
            quae sit in toto terrarum orbe diffusa, eius iam commemoranda<lb n="5"/>
            sunt ornamenta et uidendum, ubi sint quinque dotes, <lb/>
            quas tu sex esse dixisti, inter quas cathedra est prima, ubi <lb/>
            nisi sederit episcopus, coniungi altera dos non potest, qui est <lb/>
            angelus. uidendum est, quis et ubi prior cathedram sederit. <lb/>
            si ignoras, disce; si nosti, erubesce: ignorantia tibi adscribi<lb n="10"/>
            non potest, restat ergo, ut noueris. scientem errare peccatum <lb/>
            est; nam ignorantibus nonnumquam solet ignosci. igitur negare <lb/>
            non potes scire te in urbe Roma Petro primo cathedram <lb/>
            episcopalem esse conlatam, in qua sederit omnium apostolorum <lb/>
            caput Petrus, unde et Cephas est appellatus, in qua<lb n="15"/>
            una cathedra unitas ab omnibus seruaretur, ne ceteri apostoli <lb/>
            singulas sibi quisque defenderent, ut iam scismaticus et peccator <lb/>
            esset, qui contra singularem cathedram alteram conlocaret. <lb/>
            </p>
          
</div>