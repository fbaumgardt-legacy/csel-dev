<div xmlns="http://www.tei-c.org/ns/1.0" type="textpart" subtype="chapter" n="14">
<ab> <title type="sub">CAPUT  XIIII. </title> </ab>
          <ab> <title type="sub">De captiuitate sanctorum, quibus numquam diuina solacia defuerunt. </title> </ab>
          <p>Sed multi, inquiunt, Christiani etiam captiui ducti sunt. <lb/>
            Hoc sane miserrimum est, si aliquo duci potuerunt, ubi Deum <lb n="5"/>
            suum non inuenerunt. Sunt in scripturis sanctis huius etiam <lb/>
            cladis magna solacia. Fuerunt in captiuitate tres pueri, fuit <lb/>
            Daniel, fuerunt alii prophetae; nec Deus defuit consolator. <lb/>
            Sic ergo non deseruit fideles suos sub dominatione gentis, <lb/>
            licet barbarae, tamen humanae, qui prophetam non deseruit <lb n="10"/>
            nec in uisceribus beluae. Haec quoque illi, cum quibus agimus, <lb/>
            malunt inridere quam credere, qui tamen [in] suis litteris <lb/>
            credunt Arionem Methymnaeum, nobilissimum citharistam, <lb/>
            cum esset deiectus e naui, exceptum delphini dorso et ad <lb/>
            terras esse peruectum. Verum illud nostrum de Iona propheta <lb n="15"/>
            incredibilius est. Plane incredibilius quia mirabilius, et mirabilius <lb/>
            quia potentius. 
</p>
          
</div>