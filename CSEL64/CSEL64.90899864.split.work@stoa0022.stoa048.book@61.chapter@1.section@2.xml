<div xmlns="http://www.tei-c.org/ns/1.0" type="textpart" subtype="section" n="2"><p>habes enim alibi dicentem: adhuc ego <lb/>
            semel terram mouebo. mouit diluuio, quando praeter <lb n="10"/>
            arcam Noe caro omnis interiit, mouit, cum Sodoma et Gomorra <lb/>
            sacro igne consumptae sunt. haec supernae indignationis indicia <lb/>
            sunt. sed quia elegit genus hominum dominus magis seruare quam <lb/>
            perdere, non mouebitur amplius ad indignationem, qui uenit ad<lb n="15"/>
            misericordiam, uenit, ut redimeret nos suo sanguine, non ut <lb/>
            nostrum effunderet, uenit, ut se offerret pro nobis et quasi bonus <lb/>
            negotiator mercem suam proprii corporis passione seruaret. 
</p>
          
</div>