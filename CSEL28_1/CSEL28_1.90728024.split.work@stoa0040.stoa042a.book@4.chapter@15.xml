<div xmlns="http://www.tei-c.org/ns/1.0" type="textpart" subtype="chapter" n="15">
<p>Nimirum ergo, quia uitium est et infirmitas animae<lb n="5"/>
            ita suis operibus delectari, ut potius in eis quam in se <lb/>
            requiescat ab eis, cum procul dubio melius aliquid in illa sit, <lb/>
            quo ea facta sunt, quam ipsa, quae facta sunt, insinuatur <lb/>
            nobis deus per hanc scripturam, qua dicitur requieuisse ab <lb/>
            omnibus operibus suis, quae fecit, nullo opere suo sic delectatus,<lb n="10"/>
            quasi faciendi eius eguerit, uel minor futurus, nisi <lb/>
            fecisset, uel beatior, cum fecisset. quia enim ex illo ita est <lb/>
            quidquid ex illo est, ut ei debeat, quod est, ipse autem nulli. <lb/>
            quod ex ipso est, debeat, quod beatus est, se rebus, quas <lb/>
            fecit, diligendo praeposuit, non sanctificans diem, quo ea<lb n="15"/>
            facienda inchoauit, nec illum, quo ea perfecit, ne illis uel <lb/>
            faciendis uel factis auctum eius gaudium uideretur, sed eum, <lb/>
            quo ab ipsis in se ipso requieuit. et ipse quidem numquam <lb/>
            ista requie caruit, sed nobis eam per diem septimum ostendit. <lb/>
            hinc etiam significans non percipi requiem suam nisi a perfectis, <lb n="20"/>
            cum ad eam intimandam non deputauit diem, nisi qui <lb/>
            perfectionem rerum omnium sequebatur. nam qui semper est <lb/>
            quietus, tunc nobis requieuit, cum se requieuisse monstrauit. 
</p>
          
</div>