<div xmlns="http://www.tei-c.org/ns/1.0" type="textpart" subtype="chapter" n="19">
<p>Locus itaque magnus neque praetereundus proponitur, <lb/>
            ut intueamur, quantum possumus, quantum ipse adiuuare et <lb/>
            donare dignatur, opus diuinae prouidentiae bipertitum, quod <lb/>
            superius, cum de agricultura loqueremur, transitoria quadam <lb/>
            occasione perstrinximus, ut inde iam inciperet legentis animus<lb n="10"/>
            hoc adsuescere contueri, quod adiuuat plurimum, ne quid <lb/>
            indignum de ipsa dei substantia sentiamus. dicimus itaque <lb/>
            summum ipsum, uerum, unum ac solum deum, patrem et <lb/>
            filium et spiritum sanctum, id est deum uerbumque eius et <lb/>
            utriusque spiritum, trinitatem ipsam neque confusam neque<lb n="15"/>
            separatam, deum, qui solus habet inmortalitatem et <lb/>
            lucem habitat inaccessibilem, quem nemo hominum <lb/>
            uidit nec uidere potest, nec locorum uel finito uel infinito <lb/>
            spatio contineri nec temporum uel finito uel infinito uolumine <lb/>
            uariari. neque enim est in eius substantia, qua deus est, quod <lb n="20"/>
            breuius sit in parte quam in toto, sicut necesse est esse quae <lb/>
            in locis sunt, aut fuit in eius substantia, quod iam non est, <lb/>
            uel erit, quod nondum est, sicut in naturis, quae possunt <lb/>
            temporis mutabilitatem pati. 
</p>
          
</div>