<div xmlns="http://www.tei-c.org/ns/1.0" type="textpart" subtype="section" n="4">
<p>Sed quod editum filium diximus, non sic est accipiendum, <lb/>
            tamquam nostri similem habeat ortum natusque ita sit, ut <lb/>
            mortales nasci uidemus, cum prorumpente foetu existant quae <lb/>
            ante non fuerant. illa enim aliunde insitis concepta seminibus <lb/>
            elementorum distantia in coetum sui generis specie coalescunt; <lb n="10"/>
            hic autem diuinitus nullo auxilio admixtionis externae ex se <lb/>
            id, quod in se ac secum semper habuit, eduxit et protulit. <lb/>
            ut enim, si lucem nasci ex sole dicamus, quod ab eo procedat <lb/>
            et profluat, non utique sic dicimus, quasi aliquando sine luce <lb/>
            sol aut esse possit aut fuerit, ut eam tempore aliquo a se <lb n="15"/>
            superiore generauerit, sed ut, quod secum semper obtinuit, eam <lb/>
            de se scilicet genitam sine coepti aliqua distinctione principii, <lb/>
            quia semper fulgeat, semper ex se uelut munere reparante conlustret, <lb/>
            sic dei filius ab aeterno patri cohaerens hanc quoque <lb/>
            eius similitudinem tenuit, ut nec ortum habeat nec occasum. <lb n="20"/>
            et ut deus sine origine sempiternus, ita et filius sempiternus; <lb/>
            et ut deus unus est, simplex idemque, sic cum patre permixtus, <lb/>
            ut nominibus et adfectibus distincti quidem, sed idem <lb/>
            sint, in ambobus unus et uterque in uno inseparabili maiestate <lb/>
            continuus. <lb n="25"/>
            
</p>
</div>