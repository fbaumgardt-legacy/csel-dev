<div xmlns="http://www.tei-c.org/ns/1.0" type="textpart" subtype="section" n="1">
<p>Nulli dubium est bona omnia a deo esse, mala autem quae <lb/>
            dixit nobis mala sunt, dum uindicatur de nobis. poena enim <lb/>
            quamuis iuste inferatur, patienti tamen mala uidetur. nam <lb/>
            et per profetam ad peccatores loquitur deus dicens: faciam <lb/>
            uobis mala, id est 'poenis uos agam'. uita autem et mors<lb n="10"/>
            sic a deo est, quia legem dedit, quae seruantibus se uitam <lb/>
            promittit, contemptoribus uero mortem, sed illam quae secunda <lb/>
            dicitur. dum enim unum quemque adiudicat quid mereatur, <lb/>
            ab ipso est siue absolutio ad uitam siue reatus ad mortem. <lb/>
            non ergo inuentor mortis est, sed iudex, quia mortis auctor<lb n="15"/>
            peccatum est. quo modo ergo deus poterat facere mortem, <lb/>
            qui nescit peccare? sed cum peccatis retribuit, ab ipso dicta <lb/>
            est esse mors, cum non ex ipso sit, sed ex hoc qui peccauit. 
</p>
</div>