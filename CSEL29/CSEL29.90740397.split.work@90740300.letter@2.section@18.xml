<div xmlns="http://www.tei-c.org/ns/1.0" type="textpart" subtype="section" n="18">
<p>Sit igitur animus intentus ac uigilans et aduersus peccata <lb/>
            semper armatus, sermo in omnibus moderatus ac parcus et qui necessitatem <lb/>
            magis loquendi indicet quam uoluntatem. ornet prudentiam <lb/>
            uerecundia, quodque praecipuum in feminis semper fuit, cunctas <lb/>
            in te uirtutes pudor superet. diu ante considera quid loquendum sit,<lb n="5"/>
            et adhuc tacens prouide, ne quid dixisse paeniteat. uerba tua ponderet <lb/>
            cogitatio et linguae officium animi libra dispenset; unde scriptura dicit: <lb/>
            argentum et aurum tuum confla et uerbis tuis facito <lb/>
            stateram et frenos ori tuo rectos et attende, ne forte labaris <lb/>
            lingua. numquam maledictio ex ore tuo procedat, quae ad<lb n="10"/>
            cumulum benignitatis iuberis etiam maledicentibus benedicere. misericordes, <lb/>
            inquit, humiles, non reddentes malum pro malo <lb/>
            neque maledictum pro maledicto, sed e contrario benedicentes. <lb/>
            </p>
          
</div>