<div xmlns="http://www.tei-c.org/ns/1.0" type="textpart" subtype="section" n="43">
<p>Et quam digne uicem huic domino referre poterimus, <lb/>
            in quo et mortui uiuimus, qui uicissim nobis hoc esse dignatur, <lb/>
            quicquid illi fuerimus seruuli sui! ita enim se inmiscet<lb n="5"/>
            nobis ac nos sibi conserit, ut quod ipse accepit nobis proficere <lb/>
            faciat, quod nobis id est minimis eius tribuitur sibi acceptum <lb/>
            ferat. sic et honori suo inplicans suos prope omnia nobis, etiam <lb/>
            nomina sua conmunicauit. ut uirtus dei dicitur, ita et nobis <lb/>
            uirtus esse dignatur. deus enim nostrum refugium et<lb n="10"/>
            uirtus. hereditas ut illi nos, et ille nobis. nam sicut habes <lb/>
            in Moyse: facta est dei portio populus eius Iacob, ita <lb/>
            et in psalmis habes: portio mea dominus. et sicut ipse de <lb/>
            se ait: ego sum lux huius mundi, ita et ad suos dixit: <lb/>
            uos estis lux huius mundi. ego sum, inquit, panis uiuus;<lb n="15"/>
            et nos omnes unus panis sumus. ego sum uitis uera; et <lb/>
            tibi dicit: plantaui te uitem fructuosam, omnem ueram. <lb/>
            mons dei Christus, in quo bene placitum est deo habitare <lb/>
            in eo, et sancti eius montes dei, montes uberes, de quibus <lb/>
            nos inluminat mirabilis a montibus aeternis. petra <lb n="20"/>
            est Christus: bibebant enim de spiritali sequenti eos <lb/>
            petra, petra autem erat Christus. etiam discipulo suo <lb/>
            huius uocabuli gratiam non negauit, cui dicit: super hanc <lb/>
            petram aedificabo ecclesiam meam, et portae inferi <lb/>
            non praeualebunt aduersus eam. <lb n="25"/>
            
</p>
          
</div>