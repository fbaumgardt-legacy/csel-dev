<div xmlns="http://www.tei-c.org/ns/1.0" type="textpart" subtype="section" n="21">
<p>Vides quam graues habeat peccator comas. at cui coma <lb/>
            Christus est lenis et uolucer exultat dicens: deus, qui praecingit <lb n="5"/>
            me uirtute et posuit inmaculatam uiam meam, <lb/>
            qui perfecit pedes meos tamquam cerui et super excelsa <lb/>
            statuit me. iugum enim, ut dixi, et coma Christi leuis <lb/>
            est, quia seruientes Christo operamur bona, quibus pennati in <lb/>
            alta prouehimur. unde etiam in carne positis Christianis apostolus <lb n="10"/>
            dicit: uos autem iam non estis in carne sed in <lb/>
            spiritu. subiecta enim subditae deo animae caro transit in <lb/>
            spiritum non substantiae commutatione sed uitae. itaque et <lb/>
            mortem mihi Samso et caecitatem uolo, ut uiuam et uideam <lb/>
            deo. nam forsitan ille receptis propter futurum mysterium <lb n="15"/>
            in coma uiribus recipere simul, ut amiserat, oculos ideo non <lb/>
            desiderauit, quia uirtus illa caelestis gratiae internis sana luminibus <lb/>
            corporeo non egebat obtutu. 
</p>
          
</div>