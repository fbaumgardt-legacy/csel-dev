<div xmlns="http://www.tei-c.org/ns/1.0" type="textpart" subtype="section" n="31">
<p>Simus et dextera eiusdem, qui totus dextera est, non <lb/>
            habentes in actibus nostris sinistram, ut ad dexteram iudicis <lb/>
            stare uel potius dextera ipsius iudicis esse mereamur et opera <lb/>
            nostra in die retributionis sicut capillos sui capitis dominus <lb/>
            remunerator adnumeret, ut ipse iam praefatus est in euangelio,<lb n="5"/>
            pronuntianda iudicio, cum benedictione diuina et adtributione <lb/>
            regifica remunerabitur spiritalium merita uirtutum hoc est <lb/>
            pulcherrimas sui capitis comas, qualibus et illa in ecclesiae <lb/>
            typo mulier Christi uestigia unguento et lacrimis rigans tersit, <lb/>
            quae non tam pretio munerum quam obsequii placuit affectu. <lb n="10"/>
            non enim unguentum in illa dominus sed caritatem dilexit, <lb/>
            qua pudenter inpudens et pie inproba sine obprobrii et repulsae <lb/>
            metu extraneam sibi domum Pharisaei non inuitata illa ui <lb/>
            petulans penetrauit, qua rapitur regnum caelorum, et tantum <lb/>
            uerbi caelestis esuriens non ad opes illius sed ad pedes Christi<lb n="15"/>
            cucurrit seque in illis abluit et cibauit atque ipsos sibi pedes <lb/>
            sacrarium, ut ita dixerim, et altare constituit. in quibus libauit <lb/>
            fletu, litauit unguento, sacrificauit affectu. sacrificium enim <lb/>
            deo spiritus contribulatus, quod illa immolans deo non <lb/>
            solum remissionem delictorum sed et gloriam praedicandi cum <lb n="20"/>
            euangelio nominis meruit. 
</p>
          
</div>