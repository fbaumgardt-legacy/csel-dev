<div xmlns="http://www.tei-c.org/ns/1.0" type="textpart" subtype="section" n="45"><p> VIIII. Vnde admoneo cum omnes tum praecipue eos, quos <lb/>
            grauium delictorum terror exagitat et in quibus infelicior conscientia peccatorum poenalium recordatione suspirat, primum <lb n="15"/>
            ut, licet lapsi sint, non commorentur in lapsu nec in <lb/>
            uolutabris suis sordentium suum more uersentur, qui cum <lb/>
            aestuantes aluos caeno inmerserint, nequaquam sordidis uoluptatibus <lb/>
            satisfaciunt, nisi tota penitus luto membra conuoluant. non ergo horum naturalem sequantur inluuiem nec male blandis <lb n="20"/>
            lapsibus adquiescant, aut in barathro libidinum commorantes <lb/>
            in ipsis se sepeliant ruinis suis, sed ilico, ubi concidere, <lb/>
            consurgant et eleuationem protinus meditentur in lapsu, <lb/>
            ac, si fieri ullo modo pernicitate paenitudinis potest, tam uelox sit remedium resurgentis, ut uix possit uestigium apparere conlapsi. 
</p>
</div>