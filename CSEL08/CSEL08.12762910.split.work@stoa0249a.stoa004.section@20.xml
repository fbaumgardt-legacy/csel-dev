<div xmlns="http://www.tei-c.org/ns/1.0" type="textpart" subtype="section" n="20"><p>en quales diuitias deus diligit, en <lb n="15"/>
            quas pignoribus recondi exigit opes, en quas parari imperat <lb/>
            facultates, fidem scilicet ac timorem dei, modestiam sanctimoniam <lb/>
            disciplinam, non terrena non uilia non pereuntia non <lb/>
            caduca: praeclara utique. cum enim deus uiuorum sit non <lb/>
            mortuorum, recte illa parari filiis iussit, per quae in aeternum <lb n="20"/>
            uiuerent non per quae in aeternitate morerentur. nemo enim <lb/>
            dubitat omnibus ferme malis et infidelibus diuitias mundiales <lb/>
            causam mortis magis esse quam uitae secundum illud quod <lb/>
            deus dicit: quam difficile hi qui pecunias habent <lb/>
            introibunt in regna caelorum. et iterum facilius est, <lb n="25"/>
            inquit, camelum per foramen acus transire quam <lb/>
            diuitem intrare in regna caelorum. unde et illud est, <lb/>
            quod specialiter iubet dicens: nolite thesaurizare uobis <lb/>
            thesauros in terra, thesaurizate autem uobis thesauros  <lb/>
            in caelo.</p></div>