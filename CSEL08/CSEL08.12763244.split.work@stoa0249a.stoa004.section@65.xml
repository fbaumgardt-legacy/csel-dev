<div xmlns="http://www.tei-c.org/ns/1.0" type="textpart" subtype="section" n="65"><p>haec autem, quae de hoc sexu  <lb/>
            locuti sumus, ad omnes pertinent omnique pariter aetati sexui <lb/>
            infirmitatique conueniunt. non est itaque quod conpetere <lb/>
            quisquam aut non obesse diuitias religioni putet: inpedimenta <lb/>
            haec sunt non adiumenta, onera non subsidia. possessione <lb n="10"/>
            enim et usu opum non suffulcitur religio sed euertitur secundum <lb/>
            illud, quod dominus ipse dicit: sollicitudo saeculi <lb/>
            istius et fallacia diuitiarum suffocant dei <lb/>
            uerbum et sine fructu efficitur. proprie utique ac <lb/>
            satis pulchre fallaces dixit esse diuitias: bona enim et putantur <lb n="15"/>
            et appellantur ac per hoc fallunt homines nomine praesentium <lb/>
            bonorum, cum sint causae malorum aeternorum. 
</p>
          </div>