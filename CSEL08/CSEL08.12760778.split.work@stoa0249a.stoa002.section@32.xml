<div xmlns="http://www.tei-c.org/ns/1.0" type="textpart" subtype="section" n="32"><p>consideremus quemadmodum in his omnibus <lb/>
            et sollicitudo domini pariter et seueritas indicetur. primum <lb/>
            enim ait 'uidens autem deus', secundo 'tactus dolore cordis <lb/>
            intrinsecus', tertio 'delebo, inquit, hominem quem creaui'. in <lb/>
            hoc siquidem, quod uidere omnia deus dicitur, cura eius<lb n="10"/>
            ostenditur, in hoc, quod dolet, terror irati, in hoc, quod punit, <lb/>
            seueritas iudicantis. 'paenituit ergo deum', inquit scriptura <lb/>
            sacra, 'quod hominem fecisset in terra', non quod deus huic <lb/>
            sit obnoxius motui aut ulli subiaceat passioni, sed sermo <lb/>
            diuinus ad insinuandam plenius nobis ueram scripturarum<lb n="15"/>
            intellegentiam, quasi humano nobiscum affectu loquens, sub <lb/>
            nomine paenitentis dei uim demonstrauit irati; ira est autem  <lb/>
            diuinitatis poena peccantis.</p></div>