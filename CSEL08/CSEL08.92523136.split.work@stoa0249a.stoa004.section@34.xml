<div xmlns="http://www.tei-c.org/ns/1.0" type="textpart" subtype="section" n="34"><p>ita ergo et tu religiosos filios  <lb n="10"/>
            tuos quasi Latinos iubes esse libertos, ut uiuant scilicet quasi <lb/>
            ingenui et moriantur ut serui, et iuri fratrum suorum quasi <lb/>
            per uinculum Latinae libertatis adstricti, etiamsi uidentur <lb/>
            arbitrii sui esse, dum uiuunt, quasi sub illorum tamen positi . <lb/>
            potestate moriantur. quid tantum, quaeso, sceleris in titulo <lb n="15"/>
            esse religionis putas, ut ideo eos, qui religiosi sunt, filios tuos <lb/>
            esse non credas, quia filii dei esse coeperunt? in quo tibi <lb/>
            bonae uoluntatis quasi piaculo rei facti sunt, ut idcirco eos <lb/>
            putes habendos esse peiores, quia optant esse meliores? 
</p>
          </div>