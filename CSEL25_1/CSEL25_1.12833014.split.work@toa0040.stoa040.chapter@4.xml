<div xmlns="http://www.tei-c.org/ns/1.0" type="textpart" subtype="chapter" n="4">
<p>Atque hic si forte turbati a me quaererent, num etiam <lb/>
            muscae animam huic luci praestare censerem, responderem: <lb n="5"/>
            etiam. nec me terreret musca quod parua est, sed quod uiua <lb/>
            firmaret. quaeritur enim, quid illa membra tam exigua uegetet, <lb/>
            quid huc atque illuc pro naturali adpetitu tantillum corpusculum <lb/>
            ducat, quid currentis pedes in numerum moueat, aut <lb/>
            quid uolantis pennulas moderetur ac uibret. quod qualecumque <lb n="10"/>
            est, bene considerantibus in tam paruo tam magnum eminet, <lb/>
            ut cuiuis fulgori praestringenti oculos praeferatur. 
</p>
          <p>Certe quod nemo dubitat, quicquid id est, intellegibile est, <lb/>
            quod omni sensibili et ob hoc huic etiam luci diuinis legibus <lb/>
            antecellit. quid enim cogitatione percipimus, quaeso, si hoc <lb n="15"/>
            non percipimus aliud esse mente intellegere, aliud sentire per <lb/>
            corpus et prius illud ab hoc posteriore incomparabili sublimitate <lb/>
            distare ideoque non posse intellegibilia sensibilibus non <lb/>
            praeferri, cum ipse intellectus tantum sensibus praeferatur? 
</p>
          
</div>