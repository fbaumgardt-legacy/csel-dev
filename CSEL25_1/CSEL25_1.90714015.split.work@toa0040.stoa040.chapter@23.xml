<div xmlns="http://www.tei-c.org/ns/1.0" type="textpart" subtype="chapter" n="23">
<p>Ac mihi quidem satis est sic scire, quod Manichaei <lb/>
            errent, ut scio paenitendum esse peccati. et tamen si nunc <lb/>
            amicorum meorum aliquem, qui usque adhuc illos audiendos <lb n="5"/>
            putat. conpellam iure amicitiae et ei dicam: scisne utile esse, <lb/>
            cum quisque peccauerit, paenitere? sine dubitatione se scire <lb/>
            iurabit. si ergo te fecero ita scire falsam esse Manichaeorum <lb/>
            haeresim, desiderabisne amplius? quid amplius se posse in <lb/>
            hac re desiderare respondeat. bene quidem huc usque. sed cum <lb n="10"/>
            ostendere coepero certas necessariasque rationes, quae illam <lb/>
            propositionem adamantinis, ut dicitur, catenis nexae consequuntur. <lb/>
            remque totam ad conclusionem, qua illa euertitur <lb/>
            secta, perduxero: negabit se forsitan scire utilitatem illam <lb/>
            paenitendi, quam nemo doctus, nemo indoctus ignorat, et <lb n="15"/>
            potius se scire contendet, cum dubitamus et deliberamus duas <lb/>
            in nobis animas patrocinia propria singulis quaestionis partibus <lb/>
            adhibere. o consuetudo peccati! o comes poena peccati! uos <lb/>
            me tunc a rerum tam manifestarum consideratione auertistis, <lb/>
            sed non sentienti nocebatis; nunc uero in familiarissimis meis <lb n="20"/>
            similiter non sentientibus me iam uulneratis torquetisque <lb/>
            sentientem. 
</p>
          
</div>