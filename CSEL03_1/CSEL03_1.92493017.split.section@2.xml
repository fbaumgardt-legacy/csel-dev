<div xmlns="http://www.tei-c.org/ns/1.0" type="textpart" subtype="section" n="2"><p> Circuit ille nos singulos et tamquam hostis clausos obsidens <lb/>
            muros explorat et temptat an sit pars aliqua membrorum minus <lb/>
            stabilis et minus fida, cuius aditu ad interiora penetretur. offert <lb/>
            oculis formas inlices et faciles uoluptates, ut uisu destruat castitatem. <lb/>
            aures per canora musica temptat, ut soni dulcioris<lb n="5"/>
            auditu soluat et molliat christianum uigorem. linguam conuicio <lb/>
            prouocat, manum iniuriis lacessentibus ad petulantiam caedis <lb/>
            instigat. ut fraudatorem faciat lucra opponit iniusta: ut animam <lb/>
            pecunia capiat ingerit perniciosa conpendia: honores terrenos <lb/>
            promittit ut caelestes adimat: ostentat falsa ut uera subripiat,<lb n="10"/>
            et cum latenter non potest fallere, exerte adque aperte minatur, <lb/>
            terrorem turbidae persecutionis intentans, ad debellandos seruos <lb/>
            Dei inquietus semper et semper infestus, in pace subdolus, in <lb/>
            persecutione uiolentus. 
</p>
          </div>