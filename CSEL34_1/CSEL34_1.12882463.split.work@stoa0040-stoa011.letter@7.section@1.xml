<div xmlns="http://www.tei-c.org/ns/1.0" type="textpart" subtype="section" n="1"><milestone unit="altchapter" n="I"/>
<p> Prooemio supersidam et cito incipiam, quod me iam iamque <lb/>
            uis dicere, praesertim non cito desiturus. memoria tibi uidetur <lb/>
            nulla esse posse sine imaginibus uel imaginariis uisis, quae <lb/>
            phantasiarum nomine appellare uoluisti; ego aliud existimo. <lb/>
            primum ergo uidendum est non nos semper rerum praetereuntium <lb n="10"/>
            meminisse, sed plerumque manentium. quare cum <lb/>
            sibi memoria praeteriti temporis uindicet tenacitatem, constat <lb/>
            eam tamen partim eorum esse, quae nos deserunt, partim <lb/>
            eorum, quae deseruntur a nobis. nam cum recordor patrem <lb/>
            meum, id utique recordor, quod me deseruit et nunc non <lb n="15"/>
            est; cum autem Carthaginem, id quod est et quod ipse <lb/>
            deserui. in utroque tamen horum generum praeteritum tempus <lb/>
            memoria tenet. nam et illum hominem et istam urbem ex eo, <lb/>
            quod uidi, non ex eo, quod uideo, memini. 
</p>
          </div>