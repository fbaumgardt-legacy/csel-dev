<div xmlns="http://www.tei-c.org/ns/1.0" type="textpart" subtype="section" n="2"><p> Tantum enim tunc uariarum sectarum studia flagrabant, ut <lb/>
            nihil metuendum esset nisi falsi approbatio. pulsus autem<lb n="10"/>
            quisque illis argumentis ab eo, quod se firmum et inconcussum <lb/>
            tenere crediderat, tanto constantius atque cautius <lb/>
            aliud quaerebat, quanto et in moribus erat maior industria <lb/>
            et in natura rerum atque animorum altissima et implicitissima <lb/>
            latere ueritas sentiebatur. tanta porro nunc fuga laboris et<lb n="15"/>
            incuria bonarum artium, ut, simul atque sonuerit acutissimis <lb/>
            philosophis esse uisum nihil posse comprehendi, dimittant <lb/>
            mentes et in aeternum obducant. non enim audent uiuaciores se <lb/>
            illis credere, ut sibi appareat, quod tanto studio ingenio <lb/>
            otio, tam denique multa multiplicique doctrina, postremo uita<lb n="20"/>
            etiam longissima Carneades inuenire non potuit. si uero etiam <lb/>
            aliquantum obnitentes aduersum pigritiam legerint eosdem libros, <lb/>
            quibus quasi ostenditur naturae humanae denegata perceptio, <lb/>
            tanto torpore indormiscent, ut nec caelesti tuba euigilent. 
</p>
          </div>