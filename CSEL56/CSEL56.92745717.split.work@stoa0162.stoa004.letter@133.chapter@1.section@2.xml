<div xmlns="http://www.tei-c.org/ns/1.0" type="textpart" subtype="section" n="2"><p>et non intellegunt ista dicentes, quod  <lb/>
            per os eorum intolerabilem blasphemiam diabolus sibilet. si enim in <lb/>
            eo tantum dei est gratia, quod propriae nos condidit uoluntatis et <lb/>
            libero arbitrio contenti sumus, nec ultra eius indigemus auxilio, ne, <lb/>
            si indiguerimus, liberum frangatur arbitrium, ergo nequaquam ultra <lb n="5"/>
            orare debemus nec illius clementiam precibus flectere, ut accipiamus <lb/>
            cotidie, quod semel acceptum in nostra est potestate. istius modi <lb/>
            homines tollunt orationem et per liberum arbitrium non homines <lb/>
            propriae uoluntatis sed dei potentiae factos esse se iactant, qui <lb/>
            nullius ope indiget. tollantur et ieiunia omnisque continentia.</p></div>