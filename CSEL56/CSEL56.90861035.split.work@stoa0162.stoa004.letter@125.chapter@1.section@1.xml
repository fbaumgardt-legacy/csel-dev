<div xmlns="http://www.tei-c.org/ns/1.0" type="textpart" subtype="section" n="1">
<p>Tu uero, si monachus esse uis, non uideri, habeto curam<lb n="10"/>
            non rei familiaris, cui renuntiando hoc esse coepisti, sed animae <lb/>
            tuae. sordes uestium candidae mentis indicio sint, uilis tunica contemptum <lb/>
            saeculi probet ita dumtaxat, ne animus tumeat, ne habitus <lb/>
            sermoque dissentiat. balnearum fomenta non quaeras, qui <lb/>
            calorem corporis ieiuniorum cupis frigore extinguere. quae et ipsa<lb n="15"/>
            moderata sint, ne nimia debilitent stomachum et maiorem refectionem <lb/>
            poscentia erumpant in cruditatem, quae parens libidinum <lb/>
            est. modicus ac temperatus cibus et carni et animae utilis est. 
</p></div>