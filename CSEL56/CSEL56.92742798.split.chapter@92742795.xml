<div xmlns="http://www.tei-c.org/ns/1.0" type="textpart" subtype="chapter">
<p>LECTORI BENEVOLO SALVTEM. 
</p>


<p>Bello post hominum memoriam <sic n="poss">atrocissimo</sic> professores uniuersitatis <sic n="poss">Cernouiciensis</sic> ter in exilium eiecti nefaria direptione omnibus rebus, quae hostibus alicuius pretii esse uidebantur, spoliati sunt. Inter quos ego diram inprimis expertus sum sortem, quod infirma insuper usus ualetudine per quattuor fere iam annos exui a penatibus meis absum carens cum ceteris libris ad litterarum studia mea necessariis tum copiis ad Hieronymi epistulas edendas ingenti cum sudore per decennia paratis. 
</p>

<p>His ipsis demum diebus certior factus hostes barbaros bona fortunasque mihi abstulisse omnes, sed abstinuisse uideri litterarum monumentis tam impressis quam manu scriptis me reliquam uitae rationem inuito quidem Mercurio sed propitia Minerua conformare posse sperare audeo. Itaque, si dis placet, breui <sic n="poss">Cernouicios</sic> reuersus et chartas meas <sic n="poss">Hieronymianas</sic> nactus primum impiger ad Hieronymi epistulas prolixe <sic n="poss">praefandas</sic> accedam, deinde indices ad epistularum corpus tam uberes conficiam, ut eos una cum praefatione peculiari uolumine publici fieri iuris par sit. Neque enim hoc uolumen quamquam minus amplum diutius in <sic n="poss">typothetae</sic> horreis iacere otiosum uolui mihique assensus est et opem tulit Augustus <sic n="poss">Engelbrecht</sic>, uir de studiis meis <sic n="poss">Hieronymianis</sic> optime meritus. <sic n="poss">Benignus</sic> igitur interim accipe, candide lector, recensionem extremae huius epistularum partis iam ante belli initia anno MCMXIV a me absolutam atque fore ut ea, quae etiamnunc desiderantur, haud ita longo tempore interiecto ad faustum finem perducantur, mecum laetus spera. 
</p>

<p><sic n="poss">Vindobonae</sic>, <sic n="poss">Kal</sic>. Mart. MCMXVIII.

</p>

</div>