<div xmlns="http://www.tei-c.org/ns/1.0" type="textpart" subtype="chapter" n="19">

<p>Si autem surrexerit in te propheta seu <lb/>
            somniator somnians et dederit tibi signum uel prodigium <lb/>
            et uenerit signum siue prodigium quod locutus <lb/>
            est ad te dicens: eamus et seruiamus diis aliis, <lb/>
            quos nescitis, non audietis uerba prophetae illius<lb n="5"/>
            uel somniantis somnium illud, quoniam tentat dominus <lb/>
            deus uester uos scire an diligatis dominum <lb/>
            deum uestrum ex toto corde uestro et ex tota anima <lb/>
            uestra. hoc quidam interpretes latini non ita posuerunt: <lb/>
            scire an diligatis, sed "ut sciat an diligatis". quamuis<lb n="10"/>
            eadem sententia uideatur, uerum tamen illud, quod dictum <lb/>
            est "scire", facilius ad illos refertur; ut sic accipiamus <lb/>
            "tentat uos scire", ac si diceretur: "testando uos facit <lb/>
            scire". ubi sane intellegi uoluit etiam illa quae a diuinantibus <lb/>
            non secundum deum dicuntur, si acciderint quae dicuntur,<lb n="15"/>
            non accipienda sic ut si fiant quae praecipiuntur ab eis aut <lb/>
            colantur quae coluntur ab eis. nec praeter suam potestatem <lb/>
            deus ostendit esse quod ista contingunt, sed, quasi quaereretur <lb/>
            cur ea permittat, causam tentationis exposuit ad cognoscendam <lb/>
            eorum dilectionem, utrum eam habeant erga deum suum, <lb n="20"/>
            cognoscendam uero ab ipsis potius quam ab illo qui scit <lb/>
            omnia antequam fiant. 
</p>
          </div>