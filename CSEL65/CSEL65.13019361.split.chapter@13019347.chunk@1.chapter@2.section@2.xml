<div xmlns="http://www.tei-c.org/ns/1.0" type="textpart" subtype="section" n="2"><p>            unusquisque nulla seruitutis necessitate astrictus integrum habeat  <lb n="10"/>
            uiuendi arbitrium. certe uox exclamantium a tua mansuetudine <lb/>
            exaudiri debet: 'catholicus sum, nolo esse hereticus; Christianus sum, <lb/>
            non Arrianus; et melius est mihi in hoc saeculo mori, quam alicuius <lb/>
            priuati potentia dominante castam ueritatis uirginitatem <lb/>
            corrumpere'. aequumque debet uideri sanctitati tuae, gloriosissime<lb n="15"/>
            Auguste, ut, qui timent dominum deum et diuinum iudicium, non <lb/>
            polluantur aut contaminentur exsecrandis blasphemiis, sed habeant <lb/>
            potestatem, ut eos sequantur episcopos et praepositos, qui et inuiolata <lb/>
            conseruant foedera caritatis et cupiunt perpetuam et sinceram <lb/>
            habere pacem. nec fieri potest nec ratio patitur, ut repugnantia<lb n="20"/>
            congruant, dissimilia conglutinentur, uera et falsa misceantur. <lb/>
</p></div>