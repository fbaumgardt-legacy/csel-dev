<div xmlns="http://www.tei-c.org/ns/1.0" type="textpart" subtype="section" n="4"><p>Hanc itaque distinctionem tene, ut, si quid te admonuero disserendo, quod ita uideas oculis carnis uel ullo alio sensu <lb/>
            eius sentias seu te sensisse recolas, sicut sentiuntur colores, <lb/>
            fragores, odores, sapores, feruores et si quid aliud per corpus <lb/>
            cernendo, audiendo, olfaciendo, gustando, tangendo sentimus,<lb n="5"/>
            aut ita uideas mentis intuitu, ut uides uitam, uoluntatem, <lb/>
            cogitationem, memoriam, intellegentiam, scientiam, fidem tuam <lb/>
            et quicquid aliud mente conspicis atque ita esse non tantum <lb/>
            credendo sed plane uidendo non dubitas, hoc me iudices <lb/>
            ostendisse. quod autem non sic ostendero, ut aut corporis aut<lb n="10"/>
            animi sensu uisum perceptumque teneatur, et tamen dixero <lb/>
            aliquid, quod aut uerum quidem aut falsum esse necesse sit, <lb/>
            sed nullo illorum duorum genere uideatur, restat, ut tantum <lb/>
            modo credatur uel non credatur. sed si diuinarum scripturarum <lb/>
            earum scilicet, quae canonicae in ecclesia nominantur, perspicua<lb n="15"/>
            firmatur auctoritate, sine ulla dubitatione credendum est. aliis <lb/>
            uero testibus uel testimoniis, quibus aliquid credendum esse <lb/>
            suadetur, tibi credere uel non credere liceat, quantum ea <lb/>
            momenti ad faciendam fidem uel habere uel non habere perpenderis. <lb/>
            <lb n="20"/>
            
</p>
          </div>