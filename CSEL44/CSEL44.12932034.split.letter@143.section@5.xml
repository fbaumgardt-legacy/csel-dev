<div xmlns="http://www.tei-c.org/ns/1.0" type="textpart" subtype="section" n="5"><p> Quae cum ita sint, hoc tamen, quod in tertio libro de <lb/>
            libero arbitrio, cum de substantia rationali agerem, sic a me <lb/>
            positum est, ut dicerem: (In corporibus autem inferioribus <lb/>
            post peccatum ordinata regit corpus suum non omni modo <lb/>
            pro arbitrio, sed sicut leges uniuersitatis sinunt', diligenter <lb n="5"/>
            aduertant, qui putant me aliquid de anima humana uelut <lb/>
            certum statuisse atque fixisse, quod uel ex parentibus per <lb/>
            propaginem ueniat uel in actibus uitae superioris atque caelestis <lb/>
            peccauerit, ut corruptibili carne mereretur includi, et uideant <lb/>
            sic a me uerba fuisse perpensa, ut retento eo, quod certum <lb n="10"/>
            habeo, post peccatum primi hominis natos esse atque nasci <lb/>
            ceteros homines in carne peccati, cui sanandae uenit in domino <lb/>
            similitudo carnis peccati, ita omnia sonarent, ut nulli praeiudicarent <lb/>
            opinioni quattuor illarum, quas postea digessi atque <lb/>
            distinxi non confirmans aliquam sed interim, quod agebam, <lb n="15"/>
            sequestrata illarum discussione determinans, ut, quaecumque <lb/>
            illarum uera esset, deus sine dubio laudaretur. 
</p>
          </div>