<div xmlns="http://www.tei-c.org/ns/1.0" type="textpart" subtype="section" n="3"><p> De uobis quidem dixisse apostolum legimus, quod non sine <lb/>
            causa gladium geratis et ministri dei sitis, uindices in eos, qui. <lb/>
            male agunt. sed alia causa est prouinciae, alia est ecclesiae:<lb n="5"/>
            illius terribiliter gerenda est administratio, huius clementer <lb/>
            commendanda est mansuetudo. si apud iudicem non Christianum <lb/>
            mihi sermo esset, aliter agerem nec tamen etiam sic <lb/>
            ecclesiae causam desererem et, quantum admittere dignaretur, <lb/>
            instarem, ne passiones seruorum dei catholicorum, quae prodesse<lb n="10"/>
            debent ad exempla patientiae, inimicorum suorum <lb/>
            sanguine foedarentur, et, si nollet adquiescere, inimico animo <lb/>
            eum resistere suspicarer. nunc uero, quando apud te res <lb/>
            agitur, alia mihi ratio est, alia consultatio. rectorem te quidem <lb/>
            praecelsae potestatis uidemus, sed etiam filium Christianae<lb n="15"/>
            pietatis agnoscimus. subdatur sublimitas tua, subdatur fides <lb/>
            tua; causam tecum tracto communem, sed tu in ea potes, quod <lb/>
            ego non possum; confer nobiscum consilium et porrige <lb/>
            auxilium. 
</p>
          </div>