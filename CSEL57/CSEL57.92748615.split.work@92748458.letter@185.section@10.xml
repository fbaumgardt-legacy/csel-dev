<div xmlns="http://www.tei-c.org/ns/1.0" type="textpart" subtype="section" n="10"><p> Si autem putant, quod nemo possit iuste aliquem persequi, <lb n="5"/>
            sicut in conlatione dixerunt illam esse ueram ecclesiam, <lb/>
            quae persecutionem patitur, non quae facit, omitto dicere, <lb/>
            quod superius commemoraui, quia, si ita est, ut dicunt, <lb/>
            Caecilianus ad ueram ecclesiam pertinebat, quando eum maiores <lb/>
            illorum usque ad imperatoris iudicium accusando persequebantur. <lb n="10"/>
            nos enim dicimus ideo illum ad ueram ecclesiam <lb/>
            pertinuisse, non quia persecutionem patiebatur, sed quia propter <lb/>
            iustitiam patiebatur; illos autem ideo fuisse abalienatos ab <lb/>
            ecclesia, non quia persequebantur, sed quia iniuste persequebantur. <lb/>
            nos itaque hoc dicimus; illi uero si non quaerunt <lb n="15"/>
            causas, quare quisque faciat persecutionem uel quare patiatur, <lb/>
            sed hoc putant esse signum ueri Christiani, si persecutionem <lb/>
            non faciat, sed patiatur, sine dubio Caecilianum in ea definitione <lb/>
            constituunt, qui non faciebat, sed patiebatur; maiores autem <lb/>
            suos ab ea definitione foras mittunt, qui faciebant, non patiebantur. <lb n="20"/>
            </p>
          </div>