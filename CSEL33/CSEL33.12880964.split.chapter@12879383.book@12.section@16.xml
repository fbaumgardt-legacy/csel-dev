<div xmlns="http://www.tei-c.org/ns/1.0" type="textpart" subtype="section" n="16"><p>  <milestone unit="altchapter" n="13"/>  Hoc interim sentio, deus meus, cum audio loquentem <lb/>
            scripturam tuam: in principio fecit deus caelum et terram: <lb/>
            terra autem erat inuisibilis et inconposita et tenebrae<lb n="5"/>
            erant super abyssum, neque conmemorantem, quoto <lb/>
            die feceris haec, sic interim sentio propter illud caelum caeli, <lb/>
            caelum intellectuale, ubi est intellectus nosse simul, non ex <lb/>
            parte, non in aenigmate, non per speculum, sed ex toto, <lb/>
            in manifestatione, facie ad faciem; non modo hoc, modo<lb n="10"/>
            illud, sed, quod dictum est, nosse simul sine ulla uicissitudine <lb/>
            temporum, et propter inuisibilem atque inconpositam terram <lb/>
            sine ulla uicissitudine temporum, quae solet habere modo hoc <lb/>
            et modo illud, quia ubi nulla species, nusquam est hoc et <lb/>
            illud: propter duo haec, primitus formatum et penitus informe,<lb n="15"/>
            illud caelum, sed caelum caeli, hoc uero terram, sed terram <lb/>
            inuisibilem et inconpositam, propter duo haec interim sentio <lb/>
            sine commemoratione dierum dicere scripturam tuam: in principio <lb/>
            fecit deus caelum et terram. statim quippe subiecit, <lb/>
            quam terram dixerit. et quod secundo die commemoratur factum<lb n="20"/>
            firmamentum et uocatum, caelum insinuat, de quo caelo <lb/>
            prius sine diebus sermo locutus sit. 
</p>
          </div>