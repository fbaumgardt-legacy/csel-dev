<div xmlns="http://www.tei-c.org/ns/1.0" type="textpart" subtype="section" n="34"><p>Cur autem ueritas parit odium et inimicus eis factus est  <lb/>
            homo tuus uerum praedicans, cum ametur beata uita, quae non <lb/>
            est nisi gaudium de ueritate, nisi quia sic amatur ueritas, ut <lb/>
            quicumque aliud amant, hoc quod amant uelint esse ueritatem, <lb n="10"/>
            et quia falli nollent, nolunt conuinci, quod falsi sint? itaque <lb/>
            propter eam rem oderunt ueritatem, quam pro ueritate amant. <lb/>
            amant eam lucentem, oderunt eam redarguentem. quia enim <lb/>
            falli nolunt et fallere uolunt, amant eam, cum se ipsa indicat, <lb/>
            et oderunt eam, cum eos ipsos indicat. inde retribuet eis, ut, <lb n="15"/>
            qui se ab ea manifestari nolunt, et eos nolentes manifestet et <lb/>
            eis ipsa non sit manifesta. sic, sic, etiam sic animus humanus, <lb/>
            etiam sic caecus et languidus, turpis atque indecens latere uult, <lb/>
            se autem ut lateat aliquid non uult. contra illi redditur, ut <lb/>
            ipse non lateat ueritatem, ipsum autem ueritas lateat. tamen <lb n="20"/>
            etiam sic, dum miser est, ueris mauult gaudere quam falsis. <lb/>
            beatus ergo erit, si nulla interpellante molestia de ipsa, per <lb/>
            quam uera sunt omnia, sola ueritate gaudebit. 
</p>
          </div>