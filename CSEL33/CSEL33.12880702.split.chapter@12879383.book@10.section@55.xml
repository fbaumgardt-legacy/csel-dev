<div xmlns="http://www.tei-c.org/ns/1.0" type="textpart" subtype="section" n="55"><p> Ex hoc autem euidentius discernitur, quid uoluptatis, quid <lb/>
            curiositatis agatur per sensus, quod uoluptas pulchra, canora, <lb/>
            suauia, sapida, lenia sectatur, curiositas autem etiam his contraria<lb n="5"/>
            temptandi causa non ad subeundam molestiam, sed experiendi <lb/>
            noscendique libidine. quid autem uoluptatis habet <lb/>
            uidere in laniato cadauere quod exhorreas? et tamen sicubi <lb/>
            iaceat, concurrunt, ut contristentur, ut palleant. timent etiam, <lb/>
            ne in somnis hoc uideant, quasi quisquam eos uigilantes uidere<lb n="10"/>
            coegerit aut pulchritudinis ulla fama persuaserit. ita et in <lb/>
            ceteris sensibus, quae persequi longum est. ex hoc morbo <lb/>
            cupiditatis in spectaculis exhibentur quaeque miracula. hinc <lb/>
            ad perscrutanda naturae, quae praeter nos non est, operata <lb/>
            proceditur, quae scire nihil prodest et nihil aliud quam scire<lb n="15"/>
            homines cupiunt. hinc etiam, si quid eodem peruersae scientiae <lb/>
            fine per artes magicas quaeritur. hinc etiam in ipsa religione <lb/>
            deus temptatur, cum signa et prodigia flagitantur non <lb/>
            ad aliquam salutem, sed ad solam experientiam desiderata. 
</p>
          </div>