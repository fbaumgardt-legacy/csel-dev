<div xmlns="http://www.tei-c.org/ns/1.0" type="textpart" subtype="section" n="4"><p> <milestone unit="altchapter" n="3"/>  Quod autem in primis conditionibus dixisti: fiat lux,  <lb/>
            
et facta est lux, non incongruenter hoc intellego in creatura <lb/>
             spiritali, quia erat iam qualiscumque uita, quam inluminares. <lb n="10"/>
            sed sicut non te promeruerat, ut esset talis uita, quae <lb/>
            inluminari posset, ita nec cum iam esset promeruit te, ut inluminaretur. <lb/>
            neque enim eius informitas placeret tibi, si non <lb/>
            lux fieret non existendo, sed intuendo inluminantem lucem <lb/>
             eique cohaerendo, ut et quod utcumque uiuit et quod beate <lb n="15"/>
            uiuit, non deberet nisi gratiae tuae, conuersa per conmutationem <lb/>
            meliorem ad id, quod neque in melius neque in deterius <lb/>
            mutari potest. quod tu solus es, quia solus simpliciter es, cui <lb/>
            non est aliud uiuere, aliud beate uiuere, quia tua beatitudo es. 
</p>
          </div>