<div xmlns="http://www.tei-c.org/ns/1.0" type="textpart" subtype="section" n="17"><p>  <milestone unit="altchapter" n="14"/>  Nullo ergo tempore non feceras aliquid, quia ipsum <lb/>
            tempus tu feceras. et nulla tempora tibi coaeterna sunt, quia <lb/>
            tu permanes; at illa si permanerent, non essent tempora. quid <lb/>
            est enim tempus? quis hoc facile breuiterque explicauerit? quis <lb/>
            hoc ad uerbum de illo proferendum uel cogitatione conprehenderit?<lb n="5"/>
            quid autem familiarius et notius in loquendo conmemoramus <lb/>
            quam tempus? et intellegimus utique, cum id loquimur, <lb/>
            intellegimus etiam, cum alio loquente id audimus. quid est <lb/>
            ergo tempus? si nemo ex me quaerat, scio; si quaerenti explicare <lb/>
            uelim, nescio: fidenter tamen dico scire me, quod, si<lb n="10"/>
            nihil praeteriret, non esset praeteritum tempus, et si nihil adueniret, <lb/>
            non esset futurum tempus, et si nihil esset, non esset <lb/>
            praesens tempus. duo ergo illa tempora, praeteritum et futurum, <lb/>
            quomodo sunt, quando et praeteritum iam non est et futurum <lb/>
            nondum est? praesens autem si semper esset praesens<lb n="15"/>
            nec in praeteritum transiret, non iam esset tempus, sed aeternitas. <lb/>
            si ergo praesens, ut tempus sit, ideo fit, quia in praeteritum <lb/>
            transit, quomodo et hoc esse dicimus, cui causa, ut <lb/>
            sit, illa est, quia non erit, ut scilicet non uere dicamus tempus <lb/>
            esse, nisi quia tendit non esse. <lb n="20"/>
            
</p>
          </div>