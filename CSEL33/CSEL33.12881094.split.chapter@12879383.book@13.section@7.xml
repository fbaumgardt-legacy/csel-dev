<div xmlns="http://www.tei-c.org/ns/1.0" type="textpart" subtype="section" n="7"><p> <milestone unit="altchapter" n="6"/>  Sed quae causa fuerat, o lumen ueridicum, tibi admoueo  <lb/>
            cor meum, ne me uana doceat, discute tenebras eius et dic <lb/>
            mihi, obsecro te per matrem caritatem, obsecro te, dic mihi, <lb/>
            quae causa fuerat, ut post nominatum caelum et terram inuisibilem <lb/>
            et inconpositam et tenebras super abyssum tum demum <lb n="10"/>
            scriptura tua nominaret spiritum tuum? an quia oportebat <lb/>
            sic eum insinuari, ut diceretur superferri? non posset <lb/>
            hoc dici, nisi prius illud conmemoraretur, cui superferri spiritus <lb/>
            tuus posset intellegi. nec patri enim nec filio superferebatur <lb/>
            nec superferri recte diceretur, si nulli rei superferretur. <lb n="15"/>
            prius ergo dicendum erat, cui superferretur, et deinde ille, quem <lb/>
            non oportebat aliter conmemorari, nisi ut superferri diceretur. <lb/>
            cur ergo eum aliter insinuari non oportebat, nisi ut superferri <lb/>
            diceretur? 
</p>
          </div>