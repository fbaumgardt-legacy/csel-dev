<div xmlns="http://www.tei-c.org/ns/1.0" type="textpart" subtype="section" n="42"><p> <milestone unit="altchapter" n="31"/>  Ita cum alius dixerit: "hoc sensit, quod ego", et  <lb/>
            alius: "immo illud, quod ego", religiosius me arbitror dicere: <lb/>
            cur non utrumque potius, si utrumque uerum est, et si quid <lb/>
            tertium - et si quid quartum et si quid omnino aliud uerum <lb/>
            quispiam in his uerbis uidet, cur non illa omnia uidisse credatur, <lb n="5"/>
            per quem deus unus sacras litteras uera et diuersa uisuris <lb/>
            multorum sensibus temperauit? ego certe, quod intrepidus de <lb/>
            meo corde pronuntio, si ad culmen auctoritatis aliquid scriberem, <lb/>
            sic mallem scribere, ut quod ueri quisque de his rebus <lb/>
            capere posset, mea uerba resonarent, quam ut unam ueram <lb n="10"/>
            sententiam ad hoc apertius ponerem, ut excluderem ceteras, <lb/>
            quarum falsitas me non posset offendere. nolo itaque, deus <lb/>
            meus, tam praeceps esse, ut hoc illum uirum de te meruisse <lb/>
            non credam. sensit ille omnino in his uerbis atque cogitauit, <lb/>
            cum ea scriberet, quidquid hic ueri potuimus inuenire et quidquid <lb n="15"/>
            nos non potuimus aut nondum potuimus et tamen in eis <lb/>
            inueniri potest. 
</p>
          </div>