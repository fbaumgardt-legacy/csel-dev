<div xmlns="http://www.tei-c.org/ns/1.0" type="textpart" subtype="section" n="24">
<p><milestone unit="altchapter" n="18"/> Unde nos idem ipse copiosissime ammonet multos <lb/>
            in delictis et peccatis suis mortuos, quamuis ad Christi <lb/>
            societatem et ad illius columbae unicae innocentis et simplicis <lb n="5"/>
            membra non pertinentes, quae si sola baptizaret illi utique non <lb/>
            baptizarent, specie tamen intus uideri et baptizari et baptizare, <lb/>
            et in eis quamuis mortuis illius tamen baptismum uiuere, <lb/>
            qui non moritur et mors ei ultra non dominabitur. cum ergo <lb/>
            et intus sint mortui neque latentes — nam non de illis tanta <lb n="10"/>
            diceret Cyprianus —, qui uel non pertineant ad illam uiuam <lb/>
            columbam uel nondum pertineant, et foris sint mortui qui <lb/>
            manifestius ad eam uel non pertineant uel nondum pertineant, <lb/>
            uerumque sit non posse ab eo uiuificari alterum qui ipse non <lb/>
            uiuit, manifestum est eos, qui intus a talibus baptizantur, si <lb n="15"/>
            uera conuersione cordis accedunt, ab eo uiuificari cuius est <lb/>
            baptismus, si autem saeculo uerbis et non factis renuntiant, <lb/>
            quales Cyprianus et intus esse testatur, nec ipsos uiuificari <lb/>
            nisi conuertantur et uerum tamen habere baptismum, etiamsi <lb/>
            non conuertantur; unde etiam exteriores mortuos, quamuis <lb n="20"/>
            neque uiuant neque uiuificent, habere tamen baptismum uiuum <lb/>
            qui eis tunc prosit ad uitam, si conuertantur ad pacem, similiter <lb/>
            manifestum est. 
</p>
          
</div>