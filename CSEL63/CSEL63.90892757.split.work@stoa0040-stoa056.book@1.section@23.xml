<div xmlns="http://www.tei-c.org/ns/1.0" type="textpart" subtype="section" n="23">
<p>Ergo mane cum regressus esset solus — nam uterque ob <lb/>
            eandem causam processerat — accessit ad lectulum meum: Uerum <lb/>
            mihi dic, inquit, ita fiat nobis quod uis, quid de me existimes. — <lb/>
            Atque ego adulescentis dexteram adprehendens: Quid, inquam, existimem, <lb/>
            sentis credis intellegis. neque enim arbitror te frustra heri<lb n="5"/>
            tam diu cecinisse, ut uirtutum deus conuerso tibi se ostendat. — At <lb/>
            ille cum admiratione recordatus: Magnum, inquit, dicis et uerum. <lb/>
            non enim me ipsum parum mouet, quod modo tam aegre auocabar <lb/>
            a nugis illis carminis mei, et iam redire ad eas piget et pudet; ita totus <lb/>
            in quaedam magna et mira subuehor. nonne hoc est uere in deum<lb n="10"/>
            conuerti ? simul et illud gaudeo, quod frustra mihi scrupulus superstitionis <lb/>
            iniectus est, quod tali loco talia cantitabam. — Mihi, inquam, <lb/>
            neque hoc displicet et ad illum ordinem puto pertinere, ut etiam <lb/>
            hinc aliquid diceremus. nam illi cantico et locum ipsum, quo illa <lb/>
            offensa est, et noctem congruere uideo. a quibus enim rebus putas<lb n="15"/>
            nos orare ut conuertamur ad deum eiusque faciem uideamus, nisi <lb/>
            a quodam ceno corporis atque sordibus et item tenebris, quibus <lb/>
            nos error inuoluit? aut quid est aliud conuerti nisi ab inmoderatione <lb/>
            uitiorum uirtute ac temperantia in sese adtolli ? quidue aliud est <lb/>
            dei facies quam ipsa, cui suspiramus et cui nos amatae mundos<lb n="20"/>
            pulchrosque reddimus, ueritas? — Melius dici non potest, inquit <lb/>
            exclamans; deinde suppressius quasi ad aurem: Uide quaeso, <lb/>
            quanta occurrerunt, ut credam erga nos aliquid iam prosperiore <lb/>
            ordine fieri. 
</p>
          
</div>