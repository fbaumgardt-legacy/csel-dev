<div xmlns="http://www.tei-c.org/ns/1.0" type="textpart" subtype="section" n="39">
<p>Quodsi Zeno expergefactus esset aliquando et uidisset <lb/>
            neque quicquam comprehendi posse nisi quale ipse definiebat <lb/>
            neque tale aliquid in corporibus posse inueniri, quibus ille tribuebat <lb n="15"/>
            omnia, olim prorsus hoc genus disputationum, quod magna necessitate <lb/>
            flagrauerat, fuisset extinctum. sed Zeno imagine constantiae <lb/>
            deceptus, ut ipsis Academicis uidebatur nec mihi etiam non uidetur, <lb/>
            pertinax fuit fidesque illa corporum perniciosa, quoquo modo <lb/>
            potuit, peruixit in Chrysippum, qui ei — nam maxime poterat — <lb n="20"/>
            magnas uires latius se diffundendi dabat, nisi ex illa parte Carneades <lb/>
            acrior et uigilantior superioribus ceteris ita restitisset, ut mirer illam <lb/>
            opinionem aliquid etiam postea ualuisse. namque Carneades primo <lb/>
            illam uelut calumniandi impudentiam, qua uidebat Arcesilam non <lb/>
            mediocriter infamatum, deposuit, ne contra omnia uelle dicere quasi <lb n="25"/>
            ostentationis causa uideretur, sed ipsos proprie sibi Stoicos atque <lb/>
            Chrysippum conuellendos euertendosque proposuit. 
</p>
          
</div>