<div xmlns="http://www.tei-c.org/ns/1.0" type="textpart" subtype="section" n="2"><p>secundum  <lb/>
            hunc igitur morem post dies admodum paucos quam <lb/>
            superior cum abbate Isaac fuerat agitata conlatio Theophili <lb n="5"/>
            praedictae urbis episcopi sollemnes epistulae conmearunt, <lb/>
            quibus cum denuntiatione paschali contra ineptam quoque <lb/>
            Anthropomorphitarum haeresim longa disputatione disseruit <lb/>
            eamque copioso sermone destruxit. quod tanta est amaritudine <lb/>
            ab uniuerso propemodum genere monachorum, qui per totam <lb n="10"/>
            prouinciam Aegypti morabantur, pro simplicitatis errore susceptum, <lb/>
            ut e contrario memoratum pontificem uelut haeresi <lb/>
            grauissima deprauatum pars maxima seniorum ab uniuerso <lb/>
            fraternitatis corpore decerneret detestandum, quod scilicet <lb/>
            inpugnare scripturae sanctae sententiam uideretur, negans <lb n="15"/>
            omnipotentem deum humanae figurae conpositione formatum, <lb/>
            cum ad eius imaginem creatum Adam scriptura manifestissime <lb/>
            testaretur.</p></div>