<div xmlns="http://www.tei-c.org/ns/1.0" type="textpart" subtype="section" n="17">
<p>Numquid hic poterant iudices uel debebant incognita <lb n="15"/>
            et incerta damnare, quando nemo contra aderat, qui ea quae <lb/>
            ad uiduam reprehensibilia scripta dicebantur Pelagium scripsisse <lb/>
            conuinceret? ubi profecto parum esset codicem ferre et <lb/>
            de scriptis eius haec legere, nisi et testes adhiberentur, si <lb/>
            illa scripta sua esse etiam cum recitarentur negaret. uerumtamen <lb n="20"/>
            in his quoque fecerunt iudices. quod facere potuerunt, <lb/>
            interrogantes Pelagium, utrum anathematizaret illos qui talia <lb/>
            sentiunt, qualia se negauit scripsisse siue dixisse. quos ubi <lb/>
            se tamquam stultos anathematizare respondit, quid amplius de <lb/>
            hac re iudices aduersariis absentibus quaerere debuerunt? <lb n="25"/>
            
</p>

</div>