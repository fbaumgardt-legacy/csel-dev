<div xmlns="http://www.tei-c.org/ns/1.0" type="textpart" subtype="section" n="53">
<p><milestone unit="altchapter" n="48"/> Illud autem propter quod sanctum sic laudauit <lb/>
            Ambrosium, quia scilicet in scriptis eius inuenit ex <lb/>
            laudibus Zachariae et Elisabeth posse hominem in hac uita <lb/>
            esse sine peccato, quamquam negandum non sit, si hoc uelit <lb/>
            deus, apud quem sunt omnia possibilia, consideret tamen <lb n="5"/>
            diligentius quemadmodum dictum sit. dictum enim est, quantum <lb/>
            mihi uidetur, secundum quandam inter homines conuersationem <lb/>
            probabilem atque laudabilem, quam nullus hominum iuste <lb/>
            posset in accusationis et criminationis querelam uocare. quam <lb/>
            propterea in dei conspectu Zacharias et eius uxor habuisse<lb n="10"/>
            referuntur, quia in ea homines nulla dissimulatione fallebant, <lb/>
            sed ut apparebant hominibus, ita noti erant oculis dei. non <lb/>
            autem dictum est hoc secundum illam perfectionem iustitiae, <lb/>
            in qua uere atque omnimodo inmaculati perfectique uiuemus. <lb/>
            nam et apostolus Paulus dixit secundum iustitiam, quae<lb n="15"/>
            ex lege est, se fuisse sine querela, in qua lege etiam <lb/>
            Zacharias sine querela conuersabatur; sed hanc apostolus <lb/>
            iustitiam in stercoribus et detrimentis deputauit in comparatione <lb/>
            iustitiae, quam speramus et quam nunc esurire ac sitire <lb/>
            debemus ut ea quandoque saturemur in specie, quae nunc est<lb n="20"/>
            in fide, quamdiu iustus ex fide uiuit. 
</p>
          
</div>