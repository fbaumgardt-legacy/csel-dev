<div xmlns="http://www.tei-c.org/ns/1.0" type="textpart" subtype="section" n="23">
<p><milestone unit="altchapter" n="21"/> Sed postea non defuerunt fratres, qui nos admonerent<lb n="10"/>
            hoc ideo dicere potuisse Pelagium, quia de ista quaestione <lb/>
            ita perhibetur solitus respondere quaerentibus, ut diceret: <lb/>
            'sine baptismo paruuli morientes, quo non eant, scio; quo eant, <lb/>
            nescio': id est non ire in regnum caelorum scio; quo uero <lb/>
            eant, ideo se nescire dicebat aut dicit, quia dicere non audebat<lb n="15"/>
            in mortem illos ire perpetuam, quos et hic nihil mali commisisse <lb/>
            sentiebat et originale traxisse peccatum non consentiebat. <lb/>
            itaque et ista eius uerba Romam pro magna eius purgatione <lb/>
            transmissa tam sunt ambigua, ut possint eorum dogmati praebere <lb/>
            latibula, unde ad insidiandum prosiliat haereticus sensus,<lb n="20"/>
            quando nullo existente, qui ualeat respondere, tamquam in <lb/>
            solitudine aliquis inuenitur infirmus. 
</p>
          
</div>