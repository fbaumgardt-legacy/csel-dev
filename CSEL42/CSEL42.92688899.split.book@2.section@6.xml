<div xmlns="http://www.tei-c.org/ns/1.0" type="textpart" subtype="section" n="6">
<p><milestone unit="altchapter" n="6"/> Attendite itaque quid Caelestius apertissime dixerit, <lb/>
            et ibi uidebitis quid uobis Pelagius occultauerit. Caelestius <lb/>
            quippe adiungit et dicit: 'in remissionem autem peccatorum <lb/>
            baptizandos infantes non idcirco diximus, ut peccatum ex <lb/>
            traduce firmare uideamur. quod longe a catholico sensu alienum <lb n="15"/>
            est, quia peccatum non cum homine nascitur, quod postmodum <lb/>
            exercetur ab homine, quia non naturae delictum, sed uoluntatis <lb/>
            esse monstratur. et illud ergo confiteri congruum, ne diuersa <lb/>
            baptismatis genera facere uideamur, et hoc praemunire necessarium <lb/>
            est, ne per mysterii occasionem ad creatoris iniuriam<lb n="20"/>
            malum antequam fiat ab homine tradi dicatur homini per <lb/>
            naturam'. hunc sensum suum uobis aperire Pelagius uel timuit <lb/>
            uel erubuit, quem discipulus eius palam sine ullius obscuritatis <lb/>
            ambagibus apud sedem apostolicam profiteri nec timuit nec <lb/>
            erubuit. <lb n="25"/>
            
</p>
          
</div>