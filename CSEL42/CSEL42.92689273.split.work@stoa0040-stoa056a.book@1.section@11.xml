<div xmlns="http://www.tei-c.org/ns/1.0" type="textpart" subtype="section" n="11">
<p>Quae sequuntur ergo, ita praenotauit qui tuae dilectioni <lb/>
            chartulam misit: 'contra eos', inquit, 'qui nuptias damnant et <lb/>
            fructus earum diabolo adsignant'. non igitur contra nos, qui <lb/>
            neque nuptias damnamus, quas etiam in ordine suo debita <lb/>
            praedicatione laudamus, nec earum fructus diabolo adsignamus; <lb/>
            fructus quippe nuptiarum homines sunt, qui ordinate inde <lb/>
            generantur, non peccata, cum quibus nascuntur. nec ideo sunt <lb/>
            homines sub diabolo, quia homines sunt, ubi sunt fructus <lb/>
            nuptiarum, sed quia peccatores sunt, ubi est propago uitiorum; <lb/>
            diabolus enim culpae auctor est, non naturae. <lb n="10"/>
            
</p>
          
</div>