<div xmlns="http://www.tei-c.org/ns/1.0" type="textpart" subtype="section" n="8"><p>satis igitur ut <lb/>
            opinor ostendimus templa diis immortalibus aut inaniter esse <lb/>
            constructa aut contra decus et potentiam creditam contumeliosis <lb/>
            opinationibus fabricata. sequitur ut de signis aliquid simulacrisque <lb/>
            dicamus, quae multa arte conponitis et religiosa obseruatione <lb n="10"/>
            curatis. qua in parte si fides est ulla, constituere apud <lb/>
            nos ipsos nullis considerationibus possumus, utrumne istud <lb/>
            serio et cum proposito faciatis graui an ridendo res ipsas puerili <lb/>
            alucinatione ludatis. si enim certum est apud uos deos esse, <lb/>
            quos remini atque in summis caeli regionibus degere, quae <lb n="15"/>
            causa, quae ratio est, ut simulacra ista fingantur a uobis, cum <lb/>
            habeatis res certas, quibus preces possitis effundere et auxilium <lb/>
            rebus in exigentibus postulare? sin autem non creditis aut, ut <lb/>
            mediocriter dicatur, ambigitis, etiam sic ratio quaenam est <lb/>
            dubiorum fingere atque instituere simulacra et quod esse non <lb n="20"/>
            credas uentosa imitatione formare? an numquid dicitis forte, <lb/>
            praesentiam uobis quandam his numinum sub exhiberi simulacris, <lb/>
            et quia deos uidere non datum est, † eos insolidi et <lb/>
            munia officiosa praestari? hoc qui dicit et adserit deos esse <lb/>
            non credit, nec habere conuincitur suis religionibus fidem cui <lb n="25"/>
            opus est uidere quod teneat, ne inane forte sit quod † obscurum  <lb/>
            non uidetur.</p></div>